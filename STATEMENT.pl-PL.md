# Oświadczenie autora Polassisa (29 kwietnia 2018)

**Aktualizacja (13 maja 2018):**

**Zauważyłem, że niektórzy nie anulowali subskrypcji nielimitowanej prognozy pogody i wciąż mają pobierane pieniądze za nią. Przypominam, że ta subskrypcja nie ma już żadnej wartości, gdyż albo funkcja pogody nie działa, albo ma usunięte ograniczenia za darmo (w zależności od wersji Polassisa).**

**W związku z tym oferuję zwrot każdemu, kto nie anulował nielimitowanej prognozy pogody i zostały mu pobrane pieniądze z karty. Aby skorzystać z tej opcji, proszę o kontakt pod adresem max.graczyk+polassis (małpa) gmail.com. W treści należy podać orientacyjną datę obciążenia karty.**

Jak już można było wywnioskować z poprzedniego postu (na Facebooku: https://www.facebook.com/polassis.android/posts/1721585717893689), rozwój Polassisa został znacząco spowolniony z powodu braku czasu: sporo ważnych rzeczy wydarzyło się ostatnio w moim życiu, a asystent jest tylko projektem hobbystycznym rozwijanym w wolnej chwili.

Ostatnio zauważyłem też, że nie jestem w stanie samemu konkurować z asystentami tworzonymi przez większe drużyny czy duże firmy, np. Google, Apple czy Amazon. Brakuje mi też wystarczającej ilości wiedzy oraz zasobów pozwalających na znaczny rozwój Polassisa, uwzględniający np. stworzenie własnego silnika rozpoznawania mowy, co pozwoliłoby uniezależnić się od rozpoznawania mowy Google i w ten sposób sprawić, że aplikacja działałaby bez dostępu do Internetu.

W związku z tym podjąłem decyzję o zamrożeniu projektu na czas nieokreślony. Będę udzielał bardzo ograniczone wsparcie: nie będę w stanie odpowiadać na wiadomości na Facebooku oraz e-maile z uwagami odnośnie jakiejkolwiek wersji Polassisa.

Zmieniam również charakter aplikacji z komercyjnego na społeczny: na GitHubie opublikowany został na licencji GNU GPL v3 pełny kod źródłowy najnowszej, niedokończonej i nieudostępnianej nigdzie wcześniej wersji asystenta. Zostaną też opublikowane wszystkie starsze wydania (w formie plików APK), do jakich miałem dostęp. Jest to jedyne miejsce, w jakim można od teraz zgłaszać błędy i sugestie, aczkolwiek nie mogę zagwarantować odpowiedniej reakcji na nie w rozsądnym czasie, stąd wspomnienie o bardzo ograniczonym wsparciu. Usunięte zostały też wszystkie reklamy z kodu źródłowego i z tylu starszych wydań (które pojawią się na GitHubie), ile to było możliwe.

Kod jest dostępny pod adresem https://github.com/maksgraczyk/Polassis. Dokumentacja jest w tym momencie niepełna: postaram się ją ukończyć w ciągu kilku miesięcy. Na tę samą stronę przekierowywać będzie wkrótce adres polassis.pl.

Mam nadzieję na zdobycie niezbędnych umiejętności wspomnianych wcześniej w ciągu najbliższych kilku lat, więc możliwe, że wrócę w tym czasie do rozwijania asystenta, ale na pewno byłoby to dla społeczności, a nie w celach zarobkowych, gdyż nie będę chciał zmieniać licencji opublikowanego kodu, jeżeli nie będzie to konieczne. Obawiam się jednak, że mój poważny powrót do rozwoju Polassisa nie nastąpi ani za tydzień, ani za miesiąc, ani prawdopodobnie za rok. Proszę mimo wszystko pamiętać, że zamrożenie projektu nie jest równoznaczne z jego nieodwracalnym porzuceniem.

Bardzo serdecznie dziękuję za okazane wsparcie, opinie (zarówno pozytywne, jak i negatywne) i przede wszystkim za danie szansy Polassisowi :)

Maksymilian Graczyk, autor Polassisa
